<!DOCTYPE html>
<html>
<head>
<title>বাংলা ভাষার বিশ্বায়ন</title>
</head>
<style>
    body {background-color: powderblue; margin: 100px; text-align: justify; }
    h1,h2,h3,h4   {color: rgb(2, 2, 13);}
    p    {color: black;}
    
    </style>
<body>
<div inert>
<h1>বাংলা ভাষার বিশ্বায়ন</h1>
<p>হাজার হাজার বছরের বহুজাতিক সংমিশ্রণের ফলে যে জাতি, বাঙালিরা আজ বিশ্বসমাজেও সুপরিচিত। বাংলা ভাষাও বহুধারার সহযোগেও হাজার বছর আগেই এক স্বতন্ত্র রূপধরে বিদ্যমান ছিল। পরে আরো পরিমার্জিত হয়েছে। সে ভাষায় আঘাত এসেছে বারবার। বায়ান্নতে এসেছিল চরম আঘাত। বাংলার মানুষ তা মেনে নেয়নি। সর্বশেষ বিশ্বায়নেও আমরা এগিয়ে; সঙ্কটও বর্তমান। আধুনিককালে ফেব্রুয়ারি এলেই আমরা পত্র-পত্রিকাসহ বিভিন্ন মাধ্যমে বাংলা ভাষার সঙ্কট-সম্ভাবনা নিয়ে ঝড় তুলি। কিন্তু ফেব্রুয়ারি যেতেই তা আবার থেমে যায়। আমরা আসলে নিজের সমস্যাটা নিজেরাই নির্ণয় করতে এবং প্রতিকারে কাজ করতে ধৈর্যশীল, নিষ্ঠাবান নই। ‘বাংলাটা ঠিক আসে না’র মধ্যেই সবাই ঘুরপাক খাচ্ছি। বাংলা ভাষা আজ কেবল বাংলাদেশের নয়, এটি বিশ্বে বিদ্যমান হাজার হাজার ভাষার মধ্যে অন্যরকম এক ইতিহাস তৈরি করা ভাষা, বিশ্বজুড়ে ছড়িয়ে থাকা ২৭ কোটি মানুষের ভাষা, প্রভাববিস্তারকারী ভাষাগুলোর অন্যতম একটি ভাষা। জনমানুষ দ্বারা ব্যবহৃত ভাষার তালিকায় সংখ্যা বিচারে বাংলা ভাষার অবস্থান বিশ্বে পঞ্চম। এথনোলগের বিংশ সংস্করণ অনুযায়ী চীনা ভাষায় কথা বলে ১২৮ কোটি ৪০ লাখ, স্প্যানিশ ভাষায় ৪৩ কোটি ৭০ লাখ, ইংরেজি ভাষায় ৩৭ কোটি ২০ লাখ, আরবি ভাষায় ২৯ কোটি ৫০ লাখ এবং বাংলা ভাষায় ২৬ কোটি ৫০ লাখ মানুষ। বিশ্বের প্রভাব বিস্তারকারী হিন্দি, পর্তুগিজ, রুশ, জাপানি ভাষাকে পেছনে ফেলে সংখ্যাধিক্যে বাংলা ভাষা এগিয়ে। বিশ্বকবি রবীন্দ্রনাথ ঠাকুরের ১৯১৩ সালে প্রকাশিত গীতাঞ্জলি কাব্যের জন্য পাওয়া ‘নোবেল পুরস্কার’-এর মাধ্যমে বিশ্ববাসী প্রবলভাবে জানতে পারে বাংলা ভাষার কথা। শুরু হয় বাংলা ভাষার বিশ্বায়ন প্রক্রিয়া। তেমনি মাইকেল মধুসূদন, ঈশ্বর চন্দ্র বিদ্যাসাগর, কাজী নজরুল ইসলাম, জীবনানন্দ দাস, সুনীল গঙ্গোপাধ্যায়, ড. মুহম্মদ শহীদুল্লøাহ্সহ আরো অনেকেই বাংলা ভাষার মর্যাদা বৃদ্ধি করেছেন। এরপর এ ভাষার অসাধারণ মানুষ বঙ্গবন্ধু শেখ মুজিবুর রহমান ১৯৭৪ সালে জাতিসঙ্ঘের সাধারণ পরিষদে বাংলা ভাষায় বক্তৃতা দিয়ে বাংলাকে নিয়ে গেছেন বিশ্বদরবারে। ভাষার জন্য প্রাণ বিসর্জন পৃথিবীতে বিরল; যা সংঘটিত হয়েছিল ১৯৫২ সালের ২১ ফেব্রুয়ারিতে এবং বিশ্ববাসীর নজর কেড়েছিল। ১৯৯৯ সালের ১৭ নভেম্বর অনুষ্ঠিত ইউনেস্কোর প্যারিস অধিবেশনে একুশে ফেব্রুয়ারিকে আন্তর্জাতিক মাতৃভাষা দিবস হিসেবে ঘোষণা করা হয় এবং ২০০০ সালের ২১ ফেব্রুয়ারি থেকে দিবসটি জাতিসঙ্ঘের সদস্য ১৮৮টি দেশে একসাথে যথাযথ মর্যাদায় পালিত হচ্ছে।</p>
<p>২০০১ সালের ১৫ মার্চ বিশ্বের সব মাতৃভাষার গবেষণা, উন্নয়ন ও সংরক্ষণে কাজ করার উদ্যোগে জাতিসঙ্ঘের মহাসচিব বান কি মুনের উপস্থিতিতে প্রধানমন্ত্রী শেখ হাসিনা আন্তর্জাতিক মাতৃভাষা ইনস্টিটিউটের ভিত্তিপ্রস্তর স্থাপন করেন ঢাকার সেগুনবাগিচায়। বর্তমানে আন্তর্জাতিক মাতৃভাষা ইনস্টিটিউট ভাষাসংক্রান্ত গবেষণা, ভাষা সংরক্ষণ ও প্রশিক্ষণের পাশাপাশি এটি ভাষার ক্ষেত্র আন্তর্জাতিক সেতুবন্ধন হিসেবে কাজ করছে যা বাংলা ভাষাকে বিশ্বমর্যাদায় আসীন করতে ভূমিকা রাখছে।</p>
<p>২০০২ সালে বাংলাদেশী শান্তিরক্ষীদের ভূমিকায় মুগ্ধ হয়ে কৃতজ্ঞতা স্বরূপ সিয়েরালিওন সরকার বাংলা ভাষাকে সে দেশের দ্বিতীয় ভাষা হিসেবে স্বীকৃতি প্রদান করে। বাংলাদেশ ও ভারতের কয়েকটি রাজ্য ছাড়া সিয়েরালিওনই প্রথম দেশ, যেখানে রাষ্ট্রীয় দ্বিতীয় ভাষা বাংলা। যুক্তরাজ্যের পূর্ব লন্ডনের ব্রকলেন এবং আশপাশের এলাকা বেশ কয়েক দশক ধরে বাংলাদেশী অভিবাসী অধ্যুষিত। অনেক দিন ধরেই এলাকাটির আনুষ্ঠানিক নাম বাংলা টাউন। এখানকার সড়কগুলোর নামও ইংরেজির পাশাপাশি বাংলায় লেখা। ধীরে ধীরে কমতে থাকলেও এখনো বাংলাভাষীদের দোকানপাট এখানে যথেষ্ট। অবশ্য লন্ডনের তিনটি ডিস্ট্রিক- ক্যামডেন, নিউহ্যাম এবং টাওয়ার হ্যামলেটসে বাংলা দ্বিতীয় সর্বোচ্চ ব্যবহৃত ভাষা। সিঙ্গাপুরের মোস্তফা সেন্টারের কাছে রয়েছে মিনি বাংলাদেশ। এখানে পান-বিড়ি, ফ্ল্যাক্সিলোড, ইন্টারনেট, সেলুন, বিকাশ- কী লেখা নেই রাস্তার পাশের দোকানের বাংলা সাইনবোর্ডে। রয়েছে ঢাকা রেস্টুরেন্ট, হিরাঝিল রেস্টুরেন্ট এবং কম খরচে থাকা-খাওয়ার নানান ধরনের বাংলা ভাষার সাইনবোর্ড। নিউ ইয়র্কের জ্যাকসন হাইটসে ঢুকলে যে কারো মনে হতে পারে বাংলাদেশে এসেছে। সারি সারি বাংলা সাইনবোর্ড চোখে পড়বে। কান পাতলেই শোনা যাবে বাংলায় কথাবার্তা। এখন ক্যালিফোর্নিয়ায় লস অ্যাঞ্জেলেসের থার্ড স্ট্রিট ও আলেকজান্দ্রিয়া এভিনিউয়ের মাঝামাঝি এলাকাটিতে গেলেও চোখে পড়ে বাংলা ভাষার বাংলাবাজার, স্বদেশ, দেশী, আলাদিন নানা নামের সাইনবোর্ড। প্রায় এক দশক আগে এই জায়গাটির নাম ‘লিটল বাংলাদেশ’ নামে স্বীকৃতি দিয়েছে লস অ্যাঞ্জেলেস শহর কর্তৃপক্ষ। কানাডার টরেন্টোর ডানফোর্ড এভিনিউতেও দেখা মেলে বাংলা সাইনবোর্ডের। এখানকার বাংলাদেশ সেন্টারও বাংলা চর্চার অন্যতম ক্ষেত্র। ‘এসো হে বৈশাখ’ গানে গানে বর্ষবরণ থেকে শুরু করে স্বাধীনতা-বিজয় দিবসের সব বাংলার অনুষ্ঠান হয় এখানে। অনেক দিন ধরেই এলাকাটির আনুষ্ঠানিক নাম বাংলা টাউন। শুধু এসব শহরেই নয়, একই রকম এলাকা আছে সৌদি আরবের জেদ্দা শহরের মুছনা, গুলিল, পবিত্র মক্কা-মদিনা, দুবাই, বাহরাইন, ওমান, কাতার, ইতালির রোম, স্পেনের মাদ্রিদ, বার্সেলোনা, জার্মানির বার্লিন, গ্রিসের এথেন্স, জাপানের টোকিও, দক্ষিণ আফ্রিকার কেপটাউন, জোহানেসবার্গ, থাইল্যান্ডের ব্যাংককের সুকুমভিতসহ বিভিন্ন দেশে। এসব বড় বড় শহরের এক বা একাধিক এলাকায় বাঙালিপাড়া, বাঙালিবাজার বা বাঙালিদের মিলন ক্ষেত্র গড়ে তুলতে সাফল্যের স্বাক্ষর রেখেছেন। বিশ্বের বিভিন্ন কোণায় ছড়িয়ে-ছিটিয়ে থাকা প্রায় দেড় কোটি বাংলাদেশী বাংলা ভাষার বিষয়ে বিশ্বব্যাপী আগ্রহ তৈরির সোপান হিসেবে কাজ করছেন। তাদের আগ্রহেই বিভিন্ন শহরে তৈরি হয়েছে ভাষাশহীদদের স্মরণে শহীদ মিনারও।</p>
<p>এ ছাড়া শিকাগো, ইন্ডিয়ানা, মেলবোর্ন, হাইডেলবার্গ, প্যারিস, টরেন্টো, অটোয়া, এডিনবার্গ, সরবোর্ন, মস্কো, প্যাট্রিস লুলুম্বা, করাচি বিশ্ববিদ্যালয়ের বাংলা ভাষা ও সাহিত্য শিক্ষা দেয়ার জন্য আলাদা ব্যবস্থা আছে। পিকিং, প্রাগ, ওয়ারশ, টোকিও বিশ্ববিদ্যালয়ে বাংলা বিভাগ কার্যক্রম শুরু করেছে। বাংলা ভাষা আমাদের অত্যন্ত আবেগ ও মর্যাদার ধন। কিন্তু দুঃখের বিষয়- বাংলা ভাষা ক্রমেই মর্যাদা অর্থনৈতিক সঙ্গতিসম্পন্ন ও অভিজাত বাঙালি পরিবারে বাঙালিয়ানা আস্তে আস্তে উধাও হয়ে যাচ্ছে। বাড়ছে ইংরেজির দাপট। এমনকি, রেডিও-টেলিভিশন, নাটক, টকশো, সভা-সেমিনারে বর্তমানে ইংরেজির দাপট বাড়ছে। আমাদের দেশে এখনো বহু মানুষ আছেন যারা বাংলা, ইংরেজি, দু’টিই ভালো জানেন। তারপরও আমাদের দেশে মাতৃভাষা চর্চা নিয়ে এক ধরনের উন্নাসিকতা রয়েছে। বর্তমানে বাংলা চর্চার যে অবস্থা তাতে, বাংলা ভাষা অস্তিত্বের সঙ্কটে না পড়লেও তার ভবিষ্যৎ নিয়ে উৎকণ্ঠার যথেষ্ট কারণ আছে। দু’টি দিক থেকে বিপদ তৈরি হয়েছে। এক দিকে, সমাজের সামর্থ্যবান শ্রেণীর বাংলাচর্চা পরিত্যাগ ও প্রায় একক ভাষা হিসেবে ইংরেজি চর্চা এবং ব্যবহারের প্রতি ঝোঁক বাড়ছে। দ্বিতীয় দিকটি হচ্ছে, বাংলা ভাষা ক্রমেই এক ধরনের বিকৃতির শোচনীয় পর্ব অতিক্রম করছে। কথ্য বাংলা একদিকে আঞ্চলিকতায় পীড়িত, অন্যদিকে, ইংরেজি শব্দের অপপ্রয়োগে ভারাক্রান্ত। পাশাপাশি চলছে বিকৃতি। এফএম রেডিওর হাত ধরে এই বিকৃতি শুরু হলেও এখন তা সামাজিক যোগাযোগমাধ্যম, এমনকি টেলিভিশনেও ছড়িয়ে পড়েছে। ভাষার প্রতি অনীহা এবং অশ্রদ্ধা থেকেই এই বিকৃতি। ইলেকট্র্রনিক মিডিয়ায় সবচেয়ে বেশি বিকৃতি দেখা যায় ‘র’ এবং ‘ড়’ ব্যবহারের ক্ষেত্রে আমরাকে ‘আমড়া’, বাড়িকে ‘বারি’, পরাকে ‘পড়া’, ঝড়কে ‘ঝর’, ‘ঝরছে’ কে ‘ঝড়ছে’। এ ছাড়া ভার্চুয়াল জগৎ থেকে যেন ‘ছ’ নামের বর্ণটি হারাতে বসেছে। বলছে হচ্ছে ‘বলসে’, খেয়েছে বা ‘খাচ্ছে’ কে খাইতাসে, ‘আসছে’ কে বলা হচ্ছে ‘আইসে’, যাচ্ছে যাইতাসে। শব্দের সংক্ষিপ্তকরণ করতে গিয়েও বিকৃতি ঘটছে। ‘মন চায়’ লেখা হয় ‘মুঞ্চায়’, আমাকে হয়ে গেছে ‘আম্রে’। এ ছাড়া পোস্ট করা বা লেখাকে পোস্টানো, প্লাসকে পিলাস ইত্যাদি তো আছেই। সামাজিক যোগাযোগমাধ্যম ব্যবহারকারীরা নিরক্ষর বা অর্ধশিক্ষিতদের ব্যঙ্গ করতে গিয়ে এখন নিজেরাই উপহাসের পাত্রে পরিণত হতে চলেছে। তারা বেশ আনন্দ চিত্তে মজা করেই লিখে থাকে ফডু, খিচ্চা, গেবনে, হপে, খিচাইছে এমন সব উদ্ভট শব্দ। মাইন্ড খাইস না, সেইরাম ব্যাপুক বিনুদুন, কাইলকা, কিছুই পড়িনাইক্যা, আমারে তুইল্যা নাও, নয়তো উপ্রে থেইক্যা দড়ি ফেলাও, তুমি আবার ভাব মারাস, বেসম্ভব, কিন্যা, গেসে, দ্যাশ, ভাল্যাগসে, মাইরালা প্রভৃতি। আজিব, কুল, মাম্মা, আবার জিগায়, দূরে গিয়া মর, জিনিস, বিন্দাস, রক্স, অসাম, বেইল নাই, অফ যা, ধরে দেবানি, এইডা কিছু হইল, মজা লস, কেউ আমারে মাইরালা, পুরাই অস্থির, ওয়াও, ক্র্যাশ, উরাধুরা, পুরাই টাশকি, প্যারা নাই, ফাঁপর লয় ইত্যাদি বিকৃত, দুর্বোধ্য এবং অবোধ্য শব্দের ব্যবহার বাড়ছে। এই বাংলা শব্দ ও বাক্যগুলোকে মজার ছলে বা নিজের অজান্তেই ব্যবহার করছেন অনেকেই। ফলে সোশ্যাল মিডিয়ায় বাংলা ভাষার এমন বিকৃত রূপ প্রায় নিয়মে এসে দাঁড়িয়েছে। এটি শুধু বাড়ছেই না। বরং নতুন নতুন ঢঙে বিকৃত হচ্ছে মৌলিক বাংলা শব্দগুলো। ভাষার এই বিকৃতি যদি অব্যাহত থাকে তাহলে হয়তো ভবিষ্যৎ প্রজন্ম মারাত্মকভাবে বিভ্রান্ত হবে। এক সময় তারা ধরেই নেবে যে, এটাই বাংলা ভাষা! এ বছর ফেব্রুয়ারি আসতেই পত্রপত্রিকা, টেলিভিশনসহ সব মাধ্যমজুড়ে তুমুল ঝড় উঠেছে মাতৃভাষাকে অবক্ষয়ের হাত থেকে বাঁচাতে, টিকিয়ে রাখতে। তাহলে, আমরা কী হরপ্রসাদ শাস্ত্রীর আবিষ্কার করা সেই হাজার বছরের বাংলা ভাষার গৌরববোধ ভুলতে বসেছি? আমরা কী আমাদের শিল্প, সাহিত্য, সংস্কৃতির গৌরবময় সৌন্দর্য ইচ্ছে করেই নষ্ট করছি প্রতিদিন? তবে আর বাংলা ভাষার বিশ্বজয়ের এতসব সংবাদ কি কাজে আসবে? তবে সত্যই কি বাংলা ভাষা একসময় হারিয়ে যাবে? </p>
<p>সারা ফেব্রুয়ারি মাসজুড়ে বেশি বেশি হতাশা প্রকাশ পাচ্ছে পত্রপত্রিকাতে, সামাজিক যোগাযোগমাধ্যমে। বিশেষজ্ঞ পর্যায়ে সন্দেহ প্রকাশ করা হচ্ছে, বাংলা ভাষা পথ হারাচ্ছে, হারিয়ে যাচ্ছে। বাংলা ভাষা টিকে থাকবে তো- এমন প্রশ্ন সবার। নিজ নিজ অবস্থান থেকে নিজ পরিসরে দায়িত্ব নিয়ে সবাইকে এই ভাষাবিকৃতি রোধে কাজ করে যেতে হবে কাঁধে কাঁধ মিলিয়ে। শুদ্ধিকরণের কাজটা নিজ নিজ পরিবার ও কর্মক্ষেত্র থেকেই সূচিত হোক।</p>
<h6>লেখক : কামাল আহমেদ। </h6>


</div>
</body>
</html>


